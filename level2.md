## Nivelul 2 - Simptome

![](/assets/images/sneezing-emoji.png)

Vezi dacă suferi, mai nou, de oricare dintre cele mai frecvente prime simptome asociate cu COVID-19:

* Febră
* Oboseală
* Tuse uscată (neproductivă) persistentă
* Dificultate în respirație
* Simptome gastrointestinale

Febra pare să fie cel mai frecvent simptom - dar nu este universal. [Datele timpurii](https://www.nejm.org/doi/full/10.1056/NEJMoa2002032) au raportat o incidență scăzută a simptomelor gastro-intestinale (diaree, greață, vărsături, dureri abdominale, pierderea poftei de mâncare). Dar [dovezi mai recente](https://journals.lww.com/ajg/Documents/COVID_Digestive_Symptoms_AJG_Preproof.pdf) sugerează că sunt frecvente și pot chiar preceda simptomele respiratorii. Simptomele inițiale pot include, de asemenea, dureri articulare / musculare, dureri de cap, frisoane, amețeli, congestie nazală, dureri de gât. Mai târziu în infecție, simptomele pot include [pierderea mirosului și gustului](npr.org/sections/goatsandsoda/2020/03/26/821582951/is-loss-of-smell-and-taste-a-symptom-of-covid-19-doctors-want-to-find-out) care durează câteva zile.

Cu toate acestea, răcelile, gripa și alergiile obișnuite pot provoca, de asemenea, multe dintre aceleași simptome. De fapt, congestia nazală, mâncărimea ochilor și strănutul indică cel mai probabil o afecțiune diferită de COVID-19, cum ar fi alergiile. Nu există niciun singur semn sau simptom unic de COVID-19. Nu există nicio modalitate de a ști cu siguranță dacă ai COVID-19 fără să-ți faci testul.

COVID-19 e deja răspândită în comunitatea în care trăiești? Ai fost într-o zonă afectată sau ai fost în preajma cuiva care se afla într-o zonă afectată? Atunci simptomele tale ar putea fi legate de COVID-19. Dar amintește-ți: sunt multe șanse să fie vorba de altceva.

> Notă: Febra nu este subiectivă. Vei avea nevoie de un termometru (sau două, în caz că unul se strică) și să ții evidența într-un jurnal de temperatură cel puțin zilnic. Dacă alegi să iei temperatura intern (adică în partea de jos / rect), aceasta va fi mai precisă. Asigură-te că ai suficiente șervețele și alcool pentru a curăța termometrul după fiecare utilizare. Dacă iei temperatura oral, nu mânca și nu bea nimic cu 20 de minute înainte. În orice caz, notează metoda în jurnalul tău (găsești mai multe informații despre asta mai jos), astfel încât personalul medical să știe care este. (În jur de 0,7 grade Celsius sunt adesea adăugate la temperatura orală.) Iată câteva instrucțiuni bune pentru [cum se ia temperatura orală](https://www.drugs.com/cg/how-to-take-an-oral-temperature.html).

### Dacă nu ai simptome

Unele persoane pot fi expuse, pot purta și infecta pe alții cu virusul - fără a prezenta niciodată simptome. Acești oameni sunt purtători asimptomatici. Par să fie destul de comuni; ar putea fi în jur de [unu din patru](https://www.theguardian.com/world/2020/apr/01/china-pivots-to-tackle-silent-covid-19-carriers-as-us-says-a-quarter-of-cases-may-have-no-symptoms) dintre cei infectați. Doar dacă testarea pe scară largă există acolo unde te afli (care în prezent reprezintă o mică parte din locuri), este posibil să nu-ți poți da seama dacă ești unul dintre aceștia. Acesta este unul dintre motivele pentru care toată lumea ar trebui să urmeze în prezent sfaturile autorităților de sănătate publică, ce includ în general măsurile de distanțare socială acoperite la nivelul 1.

### Dacă ai simptome

Cel mai important lucru după ce descoperi că ai simptome care ar putea avea legătură cu COVID-19 este să rămâi acasă sau să mergi imediat acasă dacă le descoperi în timp ce ești plecat. Anunță că ești bolnav. Stai cât mai departe de oameni și mergi într-o cameră separată dacă locuiești cu alții. Dacă locuiești singur, anunță pe cineva (prieten, familie) că ești bolnav și că-l vei ține la curent cu starea ta. 

{{site.data.tags.breakout.begin}}

#### Simptome? Poate că trebuie să anunți...

În acest moment, ai nevoie de informații locale actualizate. Este posibil ca autoritățile tale de sănătate să vrea să știe dacă ai simptome. Unul dintre motive include monitorizarea populației pentru a vedea unde se află virusul, planificarea răspunsului guvernului, precum și deschiderea unui canal de comunicare cu tine personal. E posibil să găsești un număr de telefon special pregătit la care să apelezi dacă ai simptome sau un site pe care poți să-l vizitezi sau o aplicație de descărcat. Află ce vor autoritățile din zona ta să faci imediat ce te-ai izolat de ceilalți.

#### Diagnostic

Vei dori să știi dacă ceea ce ai este doar o răceală, gripă sau COVID-19. Vor fi diferite politici în legătură cu testarea COVID-19, în funcție de locul în care te afli și de stadiul pandemiei în zona ta. Dacă capacitatea de testare este limitată, este posibil să nu te califici pentru testare, chiar dacă ai toate simptomele COVID-19.

S-ar putea să constați că informațiile oficiale despre testare nu se potrivesc întotdeauna cu realitatea de la fața locului. Poate fi imposibil de aflat un răspuns, cozile pot fi mult prea lungi sau condițiile de așteptare nesigure. (Nu dorești să te infectezi de COVID-19 încercând să afli dacă îl ai.)

În unele orașe, medicul poate veni la tine acasă pentru a preleva teste bucale. În alte locuri, există unități de testare prin care ai putea să treci cu mașina. Există, de asemenea, kituri de testare Do-It-Yourself pe care le poți comanda prin poștă; îți iei singur probe din gât și le poți trimite unui laborator pentru testare. Disponibilitatea tuturor acestor metode va diferi în funcție de locul în care te afli, de etapa în care este pandemia și de mulți alți factori. Nu te putem ajuta mai mult decât să-ți spunem să te informezi imediat ce te-ai izolat.

{{site.data.tags.breakout.end}}

**Sub nicio formă să nu te duci neanunțat la cabinetul medical sau la spital, dacă ai simptome.**

>Ține minte: Asta este pentru propria ta protecție, precum și cea a celorlalți pacienți. Doar dacă nu ai de ales, e bine să te ferești de spitale: riști să iei infecții suplimentare care, atunci când sunt bacteriene sau fungice, sunt mult mai susceptibile să fie rezistente la tratamentele standard, din cauza naturii mediului spitalicesc. De asemenea: multe spitale vor fi supraîncărcate, deci timpii de așteptare pot fi astronomici.

### Nu te panica

Pentru majoritatea oamenilor, nu va fi mai rău de atât: vor fi un pic bolnavi, dar mai apoi își vor reveni. Gata. 

În același timp, unii nu vor fi atât de norocoși. Chiar dacă doar un procent relativ mic dintre cei afectați va avea nevoie de îngrijiri medicale, acest lucru va reprezenta un efort major pentru medici, asistenți medicali și resursele medicale disponibile. Cu toții putem ajuta, stând acasă atunci când este posibil.  

„Fântâna grijilor” este un termen medical folosit pentru a descrie pe acei oameni care vizitează medicul atunci când nu sunt cu adevărat (sau poate prea puțin) bolnavi, pentru că au nevoie de liniște. Săptămânile și lunile următoare nu sunt un moment bun pentru asta. Acest site își propune să-ți ofere mai multă încredere și pregătire în îngrijirea ta, a prietenilor și a celor dragi până când aveți cu adevărat nevoie de ajutor profesional.

Ia în considerare utilizarea tehnicilor de relaxare pentru a încetini o respirație rapidă sau o frecvență cardiacă, care poate fi parțial cauzată de anxietate (sau doar pentru a te calma):
- Ascultă muzică liniștitoare.
- Ia legătura cu un prieten.
- Vezi dacă poți să-ți încetinești respirația și reduce ritmul cardiac, numărând mai mult în timp ce expiri cu putere și mai puțin pentru a inhala ușor. Unii oameni folosesc următoarea schemă de respirație: 4-7-8 iar alții preferă 5-2-5 pentru a încerca să-și încetinească secvența inspiră-menține-expiră. Folosește formula care ți se potrivește cel mai bine.  

### Auto-carantină

Până la testare și în funcție de locul în care te afli și de unde ai fost, poți presupune că pacientul (Tu? Un membru al familiei?) are COVID-19. Asta înseamnă auto-carantină acasă. Fără vizitatori, un semn pe ușă și pacientul nu trebuie să iasă decât dacă nu există șanse să se întâlnească cu cineva. Zonele diferite au standarde diferite pentru ceea ce înseamnă auto-carantină atunci când există alte persoane în casă. Dacă este posibil, vei dori să fii sigur și să încerci să te aprovizionezi pentru două săptămâni sau să-ți fie livrat totul. Lucrurile se pot schimba, deoarece în unele zone virusul va deveni atât de comun (endemic) încât mulți îl vor fi avut deja. Nu se știe din ce moment autoritățile vor înceta testarea fiecărei potențiale infecții - acest lucru va fi diferit de la o regiune la alta.

### Gunoiul

În acest timp, cel puțin, fii prudent atunci când vine vorba de eliminarea deșeurilor. Produsele folosite, șervețele de hârtie și alte obiecte de unică folosință contaminate ar trebui să fie bagate în pungi de gunoi de unică folosință, legate bine și puse deoparte pentru 72 de ore înainte să le scoți din casă. Unele municipalități recomandă, de asemenea, plasarea acestor obiecte într-un al doilea sac de gunoi de unică folosință. Dacă utilizezi coșuri de gunoi comunale, dezinfectează mânerele atunci când este posibil, înainte și după utilizare. Spală-ți mâinile după ce duci gunoiul.

### EPP - Echipament de Protecție Personală

Și, nu în ultimul rând, a venit timpul să ne gândim și la echipamentele de protecție personală (EPP). Dacă poți obține măști ȘI DACĂ DOCTORII ȘI ASISTENTELE NU DUC LIPSĂ DE ASTFEL DE ECHIPAMENTE ÎN LOCUL ÎN CARE TE AFLI, poartă una când ieși din casă. Nu e bine să ieși afară atunci când ai simptome, știm. Dar ne referim chiar și la momentele în care scoți gunoiul. Dacă nu ai nicio mască, măcar fă ceva în legătură cu asta. Înfășoară-ți un prosop în jurul nasului și gurii, respiră printr-o eșarfă, orice este mai bine decât nimic. Iată câteva [recomandări pentru EPP](https://covid-at-home.info/shopping) în contextul pandemiei COVID-19, rezumate și detaliate pe scurt mai jos:

- Folosește EPP dacă ești bolnav și trebuie să fii în preajma altor persoane sau dacă te simți bine, dar trebuie să fii în preajma cuiva care este bolnav (de exemplu, să ai grijă de cineva).
- Folosește o mască cu filtrare ridicată, precum un N95, FFP2 sau FFP3 dacă poți. Opțiunea următoare ar fi o mască medicală obișnuită pentru față (chirurgicală sau procedurală). Apoi mai există varianta unei maști făcute în casă sau o improvizație. Orice ar fi, folosește ceva.
- Folosește mănuși de unică folosință pentru a scoate gunoiul când ești bolnav sau când ai grijă de cineva bolnav.
- Poate avea sens să folosești și o șapcă, un halat și o protecție pentru ochi dacă ai grijă acasă de cineva bolnav de COVID-19.
- Montarea corespunzătoare a măștii respiratorii este foarte importantă; uită-te la [câteva videoclipuri cu instrucțiuni](https://www.youtube.com/results?search_query=how+to+fit+a+respirator+mask), ai grijă să o apeși în așa fel încât să ia forma nasului dar fără a strânge prea tare.
- Ai grijă când îți pui masca. Fă asta într-o zonă curată, cu mâinile curate și menține EPP-ul cât mai curat posibil.
- Ai grijă când o scoți de pe față. Mai întâi scoate-ți mănușile și spală-ți mâinile, apoi îndepărtează masca și spală-ți mâinile, apoi îndepărtează orice alte EPP-uri sau haine murdare și spală-ți din nou mâinile. Apoi, îmbracă-te în haine curate și revino la o zonă curată.
- Aruncă-ți mănușile folosite, într-o pungă de gunoi de unică folosință: este indicată ambalarea dublă și / sau așezarea deoparte a sacului de gunoi timp de 72 de ore înainte să-l arunci afară.
- Deși acest lucru nu este normal, probabil că vei reutiliza măștile, deoarece acestea se găsesc foarte greu oriunde în lume (același lucru poate deveni valabil și pentru alte EPP). Cel mai bun mod de a reutiliza EPP este să-ți pregătești șapte seturi - unul pentru fiecare zi a săptămânii. Rotește-le după purtare și lasă-le într-un loc curat timp de o săptămână. Dacă ai nevoie de respiratoare / măști decontaminate mai repede, pune-le în cuptor la 70° Celsius (aproximativ 160 ° Fahrenheit) timp de 30 de minute.

### Familia, colegii de apartament etc.

{{site.data.tags.breakout.begin}}

Caută informații locale actualizate dacă locuiești cu alții. Autoritățile pot să îți ofere instrucțiuni mai detaliate, sfaturi sau chiar materiale EPP.

{{site.data.tags.breakout.end}}

Iată câteva sugestii generale și sfaturi de a fi alături de familie și/sau colegi de apartament, dacă ai sau suspectezi că ai avea COVID-19:
- **Auto-carantinează-te de exterior...** Membrii din familia celor despre care se știe că sunt infectați sau doar presupuși a fi infectați, trebuie să trateze situația ca atare și să intre, de asemenea, într-o auto-carantină.
- **...și distanțează-te și în interior.** De asemenea, orice persoană trebuie să păstreze distanța maximă posibilă față de pacient, atât timp cât pacientul poate avea singur grijă de el sau de ea. Asta înseamnă să fiți în camere diferite, să dormiți în paturi diferite, să mâncați separat, folosind farfurii, tacâmuri și prosoape diferite și, atunci când este posibil, să folosiți băi diferite. Știm, este ciudat și uneori chiar dureros, dar aceasta este o boală potențial letală, iar oamenii apropiați vor înțelege situația (sperăm).
- **Curăță robinetul de la bucătărie.** Curăță regulat toate suprafețele atinse frecvent (mânerele de la ușă, întrerupătoarele de lumină, suprafețele de masă, tastaturile, telefoanele, butonul de tras apa de la toaletă dacă aceasta se află intr-o băie comună, robinetele de la bucătărie - ai prins ideea) cu un produs de curățare obișnuit (de exemplu, Dettol, Sanytol, Igienol), soluție de peroxid de hidrogen sau înălbitor diluat (10 ml / 2 linguri de înălbitor cu o jumătate de litru / 2 căni de apă; spală cu atenție instrumentele de măsurare ale acestor produse înainte de refolosire). Poți pune această soluție într-un pulverizator pentru plante sau într-un recipient de la un produs de curățenie refolosit. Lasă produsul de curățare un minut, pe suprafețe, înainte să-l ștergi.
- **Ia în considerare EPP.** Colegii tăi de apartament ar face bine să poarte măști și în interior. Atunci când intră în contact cu gunoiul sau rufele tale, mănușile de unică folosință sunt de asemenea o idee bună.

În cele mai multe zone, probabil că va veni un moment în care numărul de cazuri va atinge cote maxime, mulți oameni vor fi avut deja COVID-19 iar autoritățile nu vor mai ține cont de cine a fost infectat și cine nu. Principiile de bază rămân însă la fel: încearcă să-i protejezi cât mai mult posibil pe ceilalți, în special persoanele în vârstă și persoanele cu boli existente. Încearcă să minimizezi răspândirea ori de câte ori poți și cât poți de bine. Amintește-ți: cu cât putem încetini sau reduce mai mult răspândirea bolii, cu atât este mai bine pentru toată lumea. Pentru că, ajutând la încetinirea sau oprirea răspândirii infectării, poți ajuta un sistem de asistență medicală copleșit. Acest lucru, la rândul său, va ajuta ca oamenii care au într-adevăr nevoie de îngrigrijire medicală (oricare ar fi motivul), să poată accesa sistemul medical. Acest lucru ajută medicii și asistentele să salveze mai multe vieți.

### Jurnal

Începe să ții un jurnal de la apariția primelor simptome ale bolii. 

De câteva ori pe zi, de preferință la aceleași ore, ca să devină o rutină normală (de exemplu, în fiecare dimineață înainte de a-ți face cafeaua sau ceaiul), măsoară-ți temperatura, chiar dacă nu simți că ai febră (încă). Cântărește-te o dată pe zi, dacă este posibil. De asemenea, notează frecvențele respiratorii și cardiace în respirații și bătăile pe minut ale inimii. Te vei obișnui să faci aceste lucruri dacă începi devreme. Vei avea o idee (mai mult sau mai puțin) în legătură cu valorile tale sănătoase. Nu este tocmai necesar, dar poți suplimentar să-ți măsori tensiunea arterială și oxigenarea sângelui (dispozitivele de măsurare sunt ieftine, vezi [pagina cumpărături](/shopping).

Apoi scrie orice simptome pe care le are pacientul. Dacă el sau ea are durere, unde, când și cât de rău se simte durerea pe o scară de la 0 (fără durere) la 10 (cea mai gravă durere imaginabilă)? Cât de rea este tusea? Ce culoare are, dacă se produce mucus? Asigură-te că observi ce medicamente ia pacientul, dacă ia.

Paracetamolul (cunoscut și sub denumirea de acetaminofen) este o alegere bună pentru suprimarea febrei și a durerii. Păstrarea unui jurnal de boală te va ajuta, de asemenea, să urmărești cât de mult ai luat, când, pentru a te asigura că tratezi în mod adecvat febra fără a lua mai mult decât cantitatea recomandată într-o perioadă de 24 de ore.

[![](/assets/images/diary-small-slanted.png)](/diary)

#### Jurnal printabil

Am făcut un **[jurnal de boli printabil](/diary)** pe care îl poți folosi pentru a nota toate informațiile pe care le colectezi atunci când măsori temperatura, ritmul de respirație, etc. Te rugăm să consulți formularul și pagina noastră web prin intermediul linkului de mai sus.

### Lentile de contact

Chiar și atunci când nu ești încă foarte bolnav, este mult mai bine să folosești ochelari dacă ai nevoie și să te oprești din rutina de a-ți pune lentilele de contact în fiecare dimineață. Nu vrei să îți atingi ochii mai mult decât trebuie, deoarece s-ar putea să se [infecteze](https://icrcat.com/en/coronavirus-and-conjunctivitis/). Și în plus, dacă și când vei fi mai bolnav, nu vrei să uiți că le ai puse.

### Recapătă-ți sănătatea

- **Tratează febra cu grijă*
- Tratează durerea și febra cu medicamente care nu necesită prescripție, luând dozele sigure recomandate. Folosește paracetamol dacă poți. 
- Febra face parte din mecanismul de apărare natural al corpului tău. Studiile sugerează că este mai sigur [să medicamentezi mai puțin febra](https://www.ncbi.nlm.nih.gov/pubmed/16433601) mai degrabă decât mai mult. Asta înseamnă să medicăm o temperatură de peste 40 ° Celsius (104 ° Farenheit) - și să nu medicăm febra mai mică.
- Există întrebări legate de siguranța ibuprofenului / medicamentelor antiinflamatoare nesteroidiene, precum și corticosteroizilor / medicamentelor antiinflamatorii steroidiene, în caz de coronavirus. Dacă este posibil, evită utilizarea lor dacă ai simptome. 
- O modalitate suplimentară sigură de a trata febra este să faci o baie sau un duș. Temperatura apei ar trebui să fie normală, nu rece, deoarece tremuratul îți poate ridica temperatura corpului - iar ideea este să o cobori. Când ieși din baie sau duș, apa care a rămas pe piele poate ajuta la scăderea temperaturii atunci când e lăsată să se evapore.

- **Continuă să mănânci** Încearcă să continui să mânânci alimente hrănitoare. Nimic prea greu, nici prea mult în același timp. O mulțime de vitamine și produse proaspete. Carbohidrații adecvați (cartofi, orez, paste, etc) sunt esențiali și pentru funcția imunitară.

- **Aburi** Inhalează aburi de 3 ori pe zi. Cel mai bun mod de a face acest lucru este cu un [inhalator cu abur] (https://covid-at-home.info/shopping), un dispozitiv care emite aburi care sunt prea fierbinți pentru a putea fi inhalați. Funcționează și un umidificator sau aburii de la duș. O metoda mai veche știută de mulți - fierbi apă într-o oală și apoi te poziționezi deasupra în timp ce îți acoperi capul cu un prosop; asigură-te însă că aburul nu este prea cald pentru a putea fi inhalat. Nu există remedii minune și acest lucru nu este o excepție; doar ajută căile respiratorii să se desfunde și să se curețe puțin mai bine.

- **Continuă sa te miști**. Atunci când este posibil, fă o plimbare în aer liber și bucură-te de lumina soarelui, păstrându-ți distanța sigură față de alte persoane.

- **Continuă să bei**.
  - Aceasta este cu adevărat cheia. Consumul de lichide ajută plămânii să producă secreții iar secrețiile vor fi astfel suficient de fine pentru a putea fi expectorate.
  - Dacă gâtul îți este iritat, evită băuturile acide (cum ar fi sucurile răcoritoare), deoarece acestea pot irita și mai tare; apa și ceaiurile sunt alegeri mai potrivite.
  - Cam cât este suficient? Observă culoarea și cantitatea de urină. Dacă este întunecată (mai colorată decât limpede), sau nu este prea multă, bea mai multă apă.
   - Este foarte important să eviți și să tratezi deshidratarea consumând suficient, chiar dacă poate fi greu să bei apă când ai febră / transpiri foarte mult și suferi de oboseală și disconfort din cauza bolii. Dacă te lupți să bei suficient și începi să preziți semne de deshidratare, cum ar fi urina mai închisă, poți încerca, de asemenea, să mănânci alimente care conțin mai multă apă (de exemplu, castraveți, portocale, mere), să consumi supă sau să-ți setezi un obiectiv mic (de exemplu, de fiecare dată când te ridici, bei un pahar cu apă).
   
- **Încurajează tusea**
  - Tusea poate fi un efort important și sănătos pe care corpul îl face pentru a curăța plămânii de lichid, astfel încât să poți respira mai ușor. Este, de asemenea, un exercițiu fizic pentru plămâni.
  - Nu suprima tot timpul o tuse productivă / doar pentru că nu vrei să tușești. Cu toate acestea, dacă dorești să încerci să suprimi tusea suficient pentru a obține o noapte bună de somn, astfel încât corpul tău să se vindece mai bine, atunci pot ajuta medicamentele pentru tuse fără rețetă, ceaiurile din plante cum ar fi anasonul / mușețelul, cacao. 
  - Unele medicamente contra tusei fără rețetă conțin ingrediente precum guaifenesină sau NAC, considerate în general mucolitice sigure care ameliorează tusea ajutând corpul să scape de mucus (de obicei, făcându-l mai subțire și mai ușor de eliminat); farmacistul te poate ajuta să găsești unul potrivit pentru tine.
  
- **Ridică-te, stai în picioare**. Alte modalități simple de a încerca să previi dezvoltarea pneumoniei și altor complicații pulmonare sunt, în general, următoarele:
  - Așează-te în poziție verticală pe cât posibil pentru a ajuta drenarea lichidelor. Nu sta culcat în pat toată ziua.
  - Ridică-te și mișcă-te periodic. Deși s-ar putea să fii foarte obosit (să ai o stare de rău) din cauza bolii, să fii în poziție verticală și să te miști prin cameră poate ajuta, de asemenea, la drenarea lichidelor.
  - Extinderea plămânilor prin respirația profundă (inspiri si expiri) și ridicarea brațelor (sus, deasupra capului și din nou în jos).
  - Deschide fereastra și respiră aerul curat, mai ales dacă te deranjează când respiri (dispnee).
  - Exersează capacitatea pulmonară cât mai mult posibil, umflând un balon din oră în oră (sau folosind orice altă jucărie pe care o ai la îndemână, care exersează capacitatea pulmonară). Aceasta este o idee deosebit de bună dacă respirația ta este rapidă și / sau te simți fără suflare. Fii blând și răbdător cu tine. Concentrează-te să inspiri și să expiri adânc și până la capăt. Nu uita: capacitatea pulmonară este ca forța musculară - o poți spori deci prin exerciții fizice repetate.

### Te simți mai bine?

{{site.data.tags.breakout.begin}}

Dacă simptomele dispar, asta nu înseamnă că ar trebui să pui imediat capăt carantinei. Ai nevoie din nou de informații locale actualizate pentru a vedea dacă autoritățile doresc să te înregistrezi ca fiind vindecat, mai ales dacă ai fost testat pozitiv mai devreme. În funcție de disponibilitate și de politica locală, poate fi necesar să fii testat din nou. Autoritățile locale de sănătate îți pot oferi sfaturi specifice despre ce trebuie să faci în continuare. Dacă da: urmează-le.

{{site.data.tags.breakout.end}}

În absența instrucțiunilor actualizate din partea autorităților locale, ar trebui să fii de partea siguranței și să încerci să rămâi în izolare puțin mai mult decât a fost indicat oficial. Recomandarea [Organizației Mondiale a Sănătății](https://www.who.int/dg/speeches/detail/who-director-general-s-opening-remarks-at-the-media-briefing-on-covid-19---16-march-2020) este să **continui izolarea timp de cel puțin două săptămâni după dispariția simptomelor, chiar dacă nu te mai simți rău**.
 
Dacă ai reușit să te testezi, yey! Corpul tău și-a creat imunitate *(continuă totuși să urmărești cele mai recente date științifice în acest sens)*. Înseamnă că ai înfrânt boala și, de asemenea, dacă ești tânăr și sănătos, că ești alegerea mai logică atunci când vine vorba de ajutarea familiei și prietenilor atunci când se îmbolnăvesc. În funcție de starea lucrurilor, este posibil să dorești să-ți informezi angajatorul și alte persoane care ar putea depinde de tine, că ai avut deja COVID-19, astfel încât să știe că ești imun.
